# TERRITORI

La Fera Pyrenees Mountain Gravel neix al cor dels Pirineus Centrals. Pedala entre les valls dels rius Noguera Pallaresa, Noguera Ribagorçana, Garona i Segre.

Una ruta d'alta muntanya entre el vessant nord i sud de la serralada.

Muntanyes vives i habitades des de fa milers d'anys, modelades per la ramaderia extensiva i l'aprofitament dels recursos naturals. Zona de frontera, batalles i exilis. Terra amb un gran i divers llegat cultural, on algunes de les seves tradicions són patrimoni de la humanitat per la UNESCO. Un territori que acull grans espais naturals i salvatges, molts d'ells protegits, on destaquen el parc nacional d'Aigüestortes i Estany de St. Maurici i el parc natural de l'Alt Pirineu.

El relleu pirinenc en marca la seva exigència. La Fera és fruit del compromís per compartir el millor itinerari que permeti descobrir la diversitat del territori evitant les carreteres més transitades i buscant els itineraris més pedalables.

No és una ruta gravel convencional, circula per petites carreteres asfaltades i pistes d'alta muntanya entre la bicicleta de muntanya i el gravel. Una ruta que difícilment es podria fer còmodament amb qualsevol altra tipus de bicicleta.

Cal tenir en compte que la Fera sobrepassa en diversos trams els 2.000 m d'altura i arriba a superar els 2.400 m. Circula entre les muntanyes més altes dels Pirineus i també les seves profundes valls. Un territori dur no solament pel seu relleu, també pel seu clima i les condicions meteorològiques. Gran part de la ruta descansa sota la neu durant molts mesos d'hivern i a l'estiu cal estar atents a tempestes i canvis sobtats de temperatures.

La ruta circula en la seva totalitat per zones rurals de muntanya. Recomanem ser previsors pel que fa a l’accés a alimentació i serveis. Alguns dels nuclis de població que travessa no compten amb serveis, o poden no comptar-hi en el moment del nostre pas, tot i estar descrits als itineraris. Els únics llocs on assegurem disposar de la major part de serveis són els nuclis d'inici i final dels segments proposats.

De forma concreta:

- FONTS: Habitualment d'aigua no potabilitzada (no clorada). Tot i no ser habitual, poden estar seques durant els mesos amb menys precipitació.

- BOTIGUES / TALLERS: Als nuclis de població més petits poden estar obertes en horaris molt concrets i a vegades solament als mesos de més afluència de visitants. En alguns casos poden tenir solament productes concrets. Els tallers es troben als nuclis de població més grans. Existeixen punts amb eines per fer petites reparacions. Recomanem portar tot el material de reparació necessari.

- BARS/RESTAURANTS: No sempre oberts en nuclis petits de població. Alguns allotjaments poden donar aquest servei.

- ALLOTJAMENTS: Fora dels nuclis més grans de població i càmpings és possible no trobar allotjament als mesos amb més afluència de visitants si no és amb reserva prèvia. Consulteu amb temps.

- REFUGIS D'EMERGÈNCIA: Espais que permeten protegir-se en cas d'emergència. No hi recomanem la pernoctació si no és imprescindible.
