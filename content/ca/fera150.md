# FERA 150

---

Són rutes circulars que recorren parcialment el traçat de la Fera Pyrenees Mountain Gravel. Permeten descobrir espais que no s’han pogut incloure a la ruta principal però que també volem compartir.

Traçats pensats per bicicletes gravel on proposem un allotjament al centre per poder pedalar en una o dues jornades.

Òbviament, es poden fer amb la bicicleta, les etapes i la forma que es cregui convenient sempre que es respectin les normatives de cada espai.

**Fera 150 Boumort.**

Un traçat circular que envolta la serra de Boumort i recorre el Pla de Corts.

134 km i 3.300m de desnivell positiu. 54% km de terra i 46% d’asfalt.

Petites carreteres de muntanya i pistes de terra entre les valls del Noguera Pallaresa i el Segre. Entre La Pobla de Segur, on proposem inici i final, i Organyà.

Una ruta que recorre el suau paisatge del Plà de Corts i el seu estany càrstic de Montcortés a través de petites carreteres abans d’endinsar-se a les pistes de terra d’un dels espais més salvatges dels Pirineus: la serra de Boumort.
Un paisatge indòmit, no sempre còmode per a bicicletes gravel, que val la pena pedalar per arribar al refugi de Cuberes on aconsellem allotjar-se en cas de dividir la ruta en dues jornades.

Des del refugi, s’arriba als plans ramaders de Taús i a la vall de Cabó. Una pista espectacular que requerirà de la nostra atenció ens conduirà al fons de la vall, per posteriorment arribar a Organyà.

Des d’allà petites carreteres asfaltades i de terra ens portaran per la cara sud de la serra de Boumort i les seves parets rocoses fins a La Pobla de Segur.

La travessa es pot realitzar durant tot l’any. Tot i això, no recomanem fer-la si s’han produït nevades a cotes baixes durant l’hivern (la neu es pot acumular en algunes zones de la cara nord) i en cas d’onades de calor durant l’estiu (la cara sud pot assolir temperatures molt altes)

El Refugi de Cuberes, ubicat a casa Miró, està obert de finals de març a finals de novembre. Cal reserva prèvia. Podeu demanar informació i reservar a través del telèfon (via whatsapp) 619 847 866 o de la seva web <https://www.refugicuberes.com>
